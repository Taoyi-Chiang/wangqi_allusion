---
賦篇：梓材賦以「理材為器如政之術」為韻
賦家：梁洽
立政施教，能簡則理。為器擇材，惟良是視。政有孚而可大，器自斲而稱美。學古入官，斯可已矣。
故周公設誡，取鑒梓材。百工飭化以物作，萬勢曲成而象開。柏之可伐而取諸新甫，松之可斷而美於徂徠。何備用之徵要，信崇功而大哉。
觀夫良匠掄木，知無不為。盡力以獻藝，因材而合規。勤樸斲而去夫濫窳，尚儉素而昭於軌儀。
知者相物，後人述器。
得成風之妙，窮運斤之利。或經緯乎陰陽，亦法象乎天地。上棟下宇，資丹雘之餘飾；從有之無，通舟車乎遠致。嘉茲義之可分，而發昭乎在位。
是尋是尺，其檉其椐。每從繩而則正，異投刃而皆虛。觀梓匠之斲矣，吾是知為政之所如。
材之既度，可施於政。若意匠以合則，必由庚而在詠。
侯其褘而。念茲在茲。政有善人則不欺，山有木工則度之。
材有常質，政則匪一。每呈器而受用，亦相時而陳術。夫如是諧利貞，保元吉。信前賢之濟代，豈小人之能悉。
---
賦篇：梓材賦以「理材為器如政之術」為韻
賦家：郄昂
匠人度有山之梓，相文木之理。既因性而是度，又從繩而可擬。故輪桷適任，棟梁資始。陰陽之體叶時，隱括之形中軌。飾其象乃圖之以鳥獸，諧其音必均之以宮徵。苟可擇於或樸，亦可殫夫杞梓。
徒觀其破擁腫，斲瑰材。攢節迸集，斜文洞開。蜀柿落而雨足交灑，郢斤運而風聲飆來。伐之丁丁，奐蹙貍之班首；斲之橐橐，碎空穴之青苔。
巧無匪制，庸無所施。因心則達，觸物能為。初會方以成矩，乍投圓而得規。
削斲同功，準量成類。
方資剞劂之力，乃作馨香之器。厥若選德以序，辨官以位。誠當正直而無頗，亦何患乎綱紀之紊墜。
小既以此，大無不如。文公立號以化洽，康叔省功以慎儲。仁義有常，剛柔貴識其虛實；寬猛相濟，勤苦務知其疾徐。
教在洽人，毖於出令。
亦猶代大匠斲，罕或不傷其性。俾夫來者，式遵前聖。且修短得喪，亦奚其為政。
森彼灌木，工則度之。有倫有要，念茲在茲。展矣君子，如何勿思。
思不越，乃心逸。於人也明其采章，於木也須其丹漆。瞻濟濟之榛苦，懿彬彬之文質。雖非班扁之奇妙，敢獻斲輪之良術。
---
賦篇：梓材賦以「理材為器如政之術」為韻
賦家：魏縝
昔成王纂位，周公輔理。命爾康叔，尹茲殷士。既因命以申勸，欲善終而令始。述文武之所修，陳藝術之攸起。播英聲於典訓，揚芬烈於國史。
則知上之化下，如梓之材。遵繩墨以運思，受鎔模於簡能。其度木也，佇林衡之畢選；其取制也，仰倕和之所開。
於是既勤樸斲，惟所云為。奚茲服用，靡尚精奇。信其有益，取於無私。工必止其淫巧，物欲稱其事宜。去雕鏤所以昭代俗之反素，塗丹護所以知禮義之攸施。
擬古呈功，觀象制器。
或因事以立法，亦憑質而托類。臨時通軌，開物以利。乃作誥於聖人，俾流戒於在位。
凡教在始而法，在初莫不。念乎梓匠，慎爾攸民。苟方圓之失理，是風化之蔑如。
故王者削殷跡，述周令。汲汲賢良，孜孜善政。招延俊造，以輔明盛。
偉夫立德垂訓，名言在茲。凡百斧藻，各共乃司。勿謂幽昧，神其聽之。自然片善無遺，群材靡失。
輪桷兼採，棟梁並出。實有補於大廈，方見用於王室。擅高會之規矩，騰雅頌之洋溢。闡無疆之淑懿，成不朽之政術。
---
賦篇：梓材賦以「理材為器如政之術」為韻
賦家：王澄
猗嗟掄材者梓，必將有以。掄者動不妄施，材者用之為美。塗其丹雘之色，契乃斫雕之理。成乎器用，孰不勤止。
則知能者軌物，其利博哉。達於道必獲乎象，酌於事實在乎材。
材罔不奇，戒乎不知。應時可重，匪飾胡為。須度長而絜大，諒方矩而圓規。役是司者，勉矣厥宜。
亦猶德必輔人，材不假器。人失德而奚取，器非材而奚利。材濫則過於梓人，德乖則失乎爾位。
其有取非輪桷，性實散樗。以不材而見棄，思入用其焉如。豈比山有之亦修短惟准，工度也而削理有餘。既罕節而抱直，成大廈之厥居者哉。
夫如是則工以理材為難，國以教人為聖。聖體材而存道，材象道而成政。宏之在人，慎乃出令。
藏器俟時，人罔越思。達乎至極，欽哉有司。惟試可矣，以材校之。
守而弗失，其德秩秩。以人觀材，以材觀實。非獨陳伊周之宏義，將以翊我唐之政術。儻小材之不遺，願雕煥於茲日。